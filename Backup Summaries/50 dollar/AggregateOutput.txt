 ২০১৭ সালের অক্টোবরের পর এই প্রথম তেলের দাম ব্যারেলপ্রতি ৫০ দশমিক ৪২ ডলারে নেমে এল। কিন্তু অতি সরবরাহ নিয়ে শঙ্কা, চাহিদা পড়ে যাওয়া—এসব কারণে এক মাসের মধ্যে তেলের দাম এতটা কমে গেছে।সোসিয়েট জেনারেলের পণ্য গবেষণা বিভাগের প্রধান মাইকেল হেইগ বলেন, ছয় সপ্তাহ ধরে দাম যে হারে কমছে, তাতে বিনিয়োগকারীদের নাভিশ্বাস উঠে যাওয়ার জোগাড়।তেল খাতসংশ্লিষ্ট ব্যক্তিরা আশা করছেন, আগামী মাসে ভিয়েনায় ওপেক ও সহযোগী দেশগুলোর বৈঠকে সৌদি আরবসহ অন্যরা তেলের সরবরাহ যথেষ্ট হারে কমাবে এবং তাতে বাজার কিছুটা সাশ্রয়ী হবে। তবে দাম কমে যাওয়া সত্ত্বেও মার্কিন প্রেসিডেন্ট ডোনাল্ড ট্রাম্প ওপেকসহ সৌদি আরবকে উৎপাদন না কমাতে চাপ দিচ্ছেন। আর সম্প্রতি তিনি যেভাবে সৌদি আরবের প্রশংসা করলেন, তাতে বিনিয়োগকারীদের মনে শঙ্কা, সৌদি আরব সম্ভবত উৎপাদন তেমন একটা কমাবে না। শুক্রবার ২০১৮ সালের মধ্যে ব্রেন্টের দাম সর্বনিম্ন ৫৯ ডলারে নেমে আসে। তেল কোম্পানির শেয়ারের দাম পড়ে যাওয়ায় শুক্রবার ডাও সূচকের মান ১৭৮ পয়েন্ট কমে যায়।ইরানের ওপর নিষেধাজ্ঞা আসছে এই আশঙ্কায় সৌদি আরবসহ ওপেকভুক্ত দেশগুলো তেলের উৎপাদন বাড়িয়ে দেয়। কিন্তু যুক্তরাষ্ট্র এরপর ভারত, চীনসহ বেশ কয়েকটি দেশকে ইরান থেকে তেল কেনার বেলায় ছাড় দিলে বাজারে তেলের সরবরাহ অনেকটা বেড়ে যায়।অন্যদিকে বৈশ্বিক আর্থিক বাজারে প্রবৃদ্ধি নিয়ে আবারও আশঙ্কা তৈরি হয়েছে। এসব কারণে বৈশ্বিক অর্থনীতির চালিকা শক্তি জ্বালানি তেলের বাজার রমরমা হওয়ার সম্ভাবনা নেই।  এফএক্সটিএমের বিশ্লেষক লুকমান ওতুনুগা বলেন, ‘তেলের সরবরাহ একদিকে বাড়ছে, অন্যদিকে চাহিদা কমছে—এই দুই কারণে তেলের বাজারে বিপর্যয় নেমে আসছে।’ তেলের দাম এভাবে কমার কারণে অনেকেই হতবুদ্ধ হয়ে গেছেন। যুক্তরাষ্ট্রে শুক্রবার এক গ্যালন জ্বালানির দাম ছিল ২ দশমিক ৫৮ ডলার, যা এক মাস আগেও ছিল ২.৮৪ ডলার।এই পরিস্থিতিতে তেল উৎপাদনকারী দেশগুলো আগামী মাসে ভিয়েনায় ওপেক ও সহযোগী দেশগুলোর বৈঠকের দিকে তাকিয়ে আছে।