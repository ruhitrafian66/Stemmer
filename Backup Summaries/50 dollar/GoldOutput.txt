অপরিশোধিত তেলের দাম আরও এক দফা কমল। ২০১৭ সালের অক্টোবরের পর এই প্রথম তেলের দাম ব্যারেলপ্রতি ৫০ দশমিক ৪২ ডলারে নেমে এল। অথচ গত অক্টোবরেই তেলের দাম ব্যারেলপ্রতি ৭৬ ডলারে উঠেছিল। কিন্তু অতি সরবরাহ নিয়ে শঙ্কা, চাহিদা পড়ে যাওয়া—এসব কারণে এক মাসের মধ্যে তেলের দাম এতটা কমে গেছে। এক মাস আগেই পর্যবেক্ষকেরা দিন গুনছিলেন, তেলের দাম কবে ব্যারেলপ্রতি ১০০ ডলারে উঠবে। তেলের দামের বৈশ্বিক মানদণ্ড হচ্ছে অপরিশোধিত ব্রেন্ট তেলের দাম। শুক্রবার এই তেলের দাম কমেছে ৫ দশমিক ৫ শতাংশ। শুক্রবার ২০১৮ সালের মধ্যে ব্রেন্টের দাম সর্বনিম্ন ৫৯ ডলারে নেমে আসে। তেল কোম্পানির শেয়ারের দাম পড়ে যাওয়ায় শুক্রবার ডাও সূচকের মান ১৭৮ পয়েন্ট কমে যায়। ইরানের ওপর নিষেধাজ্ঞা আসছে এই আশঙ্কায় সৌদি আরবসহ ওপেকভুক্ত দেশগুলো তেলের উৎপাদন বাড়িয়ে দেয়। কিন্তু যুক্তরাষ্ট্র এরপর ভারত, চীনসহ বেশ কয়েকটি দেশকে ইরান থেকে তেল কেনার বেলায় ছাড় দিলে বাজারে তেলের সরবরাহ অনেকটা বেড়ে যায়। এতে বাজারে তেলের দাম ক্রমেই কমতে কমতে এ জায়গায় এসে দাঁড়িয়েছে। অন্যদিকে বৈশ্বিক আর্থিক বাজারে প্রবৃদ্ধি নিয়ে আবারও আশঙ্কা তৈরি হয়েছে। তবে তেলের পড়তি দাম ভোগ্যপণ্য ক্রেতাদের জন্য আশীর্বাদ হয়ে এসেছে। এফএক্সটিএমের বিশ্লেষক লুকমান ওতুনুগা বলেন, ‘তেলের সরবরাহ একদিকে বাড়ছে, অন্যদিকে চাহিদা কমছে—এই দুই কারণে তেলের বাজারে বিপর্যয় নেমে আসছে। সোসিয়েট জেনারেলের হিসাব মতে, চলতি প্রান্তিকে বড় বড় তহবিলের ক্ষতির পরিমাণ ৭৭০ কোটি ডলার ছাড়িয়ে গেছে। যুক্তরাষ্ট্রে শুক্রবার এক গ্যালন জ্বালানির দাম ছিল ২ দশমিক ৫৮ ডলার, যা এক মাস আগেও ছিল ২.৮৪ ডলার। এই পরিস্থিতিতে তেল উৎপাদনকারী দেশগুলো আগামী মাসে ভিয়েনায় ওপেক ও সহযোগী দেশগুলোর বৈঠকের দিকে তাকিয়ে আছে।