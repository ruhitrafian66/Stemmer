যুক্তরাজ্যের সাপ্তাহিক প্রকাশনা টাইমস হায়ার এডুকেশন সাময়িকীর সর্বশেষ জরিপে বিশ্বের শীর্ষ ১০টি বিশ্ববিদ্যালয়ের মধ্যে চীনের কোনো বিশ্ববিদ্যালয়ের নাম নেই। অবশ্য সাংহাই র‌্যাঙ্কিংয়ে শীর্ষ ৫০০ বিশ্ববিদ্যালয়ের মধ্যে চীনেরই আছে ৪৫টি বিশ্ববিদ্যালয়। আর এ জন্য দেশটির নামকরা সিংহুয়া বিশ্ববিদ্যালয় ও পিকিং বিশ্ববিদ্যালয়ের ওপর আরও বেশি জোর দিয়েছে চীনা কর্তৃপক্ষ। ১৯১১ সালে বেইজিংয়ে প্রতিষ্ঠিত হয় সিংহুয়া বিশ্ববিদ্যালয়। শতাধিক বছরের পুরোনো এই বিশ্ববিদ্যালয় এখন গবেষণা, বিজ্ঞান, প্রযুক্তি, প্রকৌশল ও গণিত বিষয়ে চীনাদের গর্বের প্রতীক। পশ্চিমা গবেষণাভিত্তিক বিশ্ববিদ্যালয়গুলোর আদলে পরিচালিত হচ্ছে চীনের সিংহুয়া বিশ্ববিদ্যালয় ও পিকিং বিশ্ববিদ্যালয়। এই দুটি বিশ্ববিদ্যালয় পরস্পর প্রতিবেশী ও প্রতিযোগী, যা কিনা চীনের অক্সফোর্ড ও কেমব্রিজ হিসেবে খ্যাত। সিংহুয়া হচ্ছে প্রচলিত ও বাস্তবধর্মী বিশ্ববিদ্যালয়। আর পিকিং বিশ্ববিদ্যালয় হচ্ছে দেশটির কবি, দার্শনিক ও বিপ্লবীদের তীর্থস্থান। চীনের সাবেক শীর্ষ নেতা মাও সেতুং এই বিশ্ববিদ্যালয় গবেষণা করেছিলেন। লন্ডনভিত্তিক সাময়িকী দ্য ইকোনমিস্টের প্রতিবেদন বলছে, ১৯৯৫ সাল থেকে চীনা কেন্দ্রীয় সরকার দেশটির বিশ্ববিদ্যালয়গুলো বিশ্বের শীর্ষ বিশ্ববিদ্যালয়ে উন্নীত করতে লাখ লাখ ডলার ব্যয় অব্যাহত রেখেছে। চীনা বিশ্ববিদ্যালয়ের একাডেমিক গবেষণায় নিয়োজিত ব্যক্তিদের যথেষ্ট প্রণোদনারও ব্যবস্থা রয়েছে। প্রযুক্তি ও প্রতিযোগিতানির্ভর বিশ্বের বিভিন্ন দেশের সরকারও নীতিনির্ধারণে পরিবর্তন নিয়ে আসছে। বিশ্বমানের বিশ্ববিদ্যালয় প্রতিষ্ঠা, উন্নত গবেষণা, র‌্যাঙ্কিংয়ে অন্তর্ভুক্তি ও অগ্রগতির জন্য শিক্ষা খাতে চীন ছাড়াও ভারত, সিঙ্গাপুর, দক্ষিণ কোরিয়া, তাইওয়ান, ফ্রান্স, জার্মানি বিপুল অর্থ ব্যয় করছে। এমনকি নাইজেরিয়ার মতো দেশ ২০২০ সালের মধ্যে তাদের অন্তত দুটি বিশ্ববিদ্যালয়কে বিশ্বের শীর্ষ ২০০টির মধ্যে অন্তর্ভুক্তির লক্ষ্যমাত্রা নির্ধারণ করেছে। ২০১৭ সালে সিংহুয়া বিশ্ববিদ্যালয় ১ হাজার ৩৮৫ জনকে ডক্টরেট উপাধি দিয়েছে। অবশ্য এই সংখ্যা সিংহুয়া বিশ্ববিদ্যালয়ের সাফল্যের প্রধান কারণ নয়। সিংহুয়া বিশ্ববিদ্যালের ভাইস চেয়ারম্যান ইয়াং বিন বলেন, ‘সিংহুয়ার সবচেয়ে গুরুত্বপূর্ণ উন্নয়ন ছিল ১৯৭৮ সালে, যখন ডেং জিয়াওপিং (প্রয়াত রাজনীতিক) বলেন, চীন বিপুলসংখ্যক শিক্ষার্থী বিদেশে পাঠাবে.’ তিনি আরও বলেন, ‘১০ হাজার শিক্ষার্থী বিদেশে পাঠানো প্রয়োজন। ৪০ বছর ধরে সিংহুয়া এবং দেশের অন্য শীর্ষ বিশ্ববিদ্যালয়গুলো তাদের কৃতিত্ব ধরে রেখেছে। এসব বিশ্ববিদ্যালয়ের প্রতি আকর্ষণ বাড়াতে সরকারও অতিরিক্ত সম্পদ ও প্রয়োজনীয় উপকরণ সরবরাহ করে আসছে। বিশ্বের শীর্ষ জার্নালগুলো ইংরেজি ভাষায় লিখিত ও প্রকাশিত হয়, যা চীনা বিজ্ঞানীদের জন্য প্রতিবন্ধকতা তৈরি করে। মোদ্দা কথা হচ্ছে, শিক্ষাক্ষেত্রে বিপ্লব ঘটাতে এবং বিশ্বের শীর্ষ বিশ্ববিদ্যালয়ের কাতারে চীনের বিশ্ববিদ্যালয়কে অন্তর্ভুক্তি করতে যা করা প্রয়োজন, তা–ই তারা করে যাচ্ছে। অক্সফোর্ড বিশ্ববিদ্যালয়ের অধ্যাপক ও সিংহুয়া জার্নাল অব এডুকেশনের সম্পাদকীয় পরিষদের সদস্য সিমন মার্জিনসন বলেন, আগামী পাঁচ বছর কিংবা এর কম সময়ের মধ্যে নাম্বার ওয়ান বিশ্ববিদ্যালয় হবে সিংহুয়া।