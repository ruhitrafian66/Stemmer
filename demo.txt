আওয়ামী লীগের প্রচার সম্পাদক হাছান মাহমুদ বলেছেন, বিএনপির বর্তমান নেতৃত্ব দলটির চেয়ারপারসন খালেদা জিয়া ও ভারপ্রাপ্ত চেয়ারপারসন তারেক রহমানের বিরুদ্ধে ষড়যন্ত্রে লিপ্ত। তিনি দাবি করেন, ঐক্য প্রক্রিয়ার নেতাদের ভাড়া করার মাধ্যমে বিএনপির বর্তমান নেতৃত্ব খালেদা ও তারেকের বিরুদ্ধে ষড়যন্ত্রে লিপ্ত হয়েছে। তারা (বিএনপির বর্তমান নেতৃত্ব) চায় খালেদা জিয়া কারাগারে আর তারেক রহমান বিদেশেই থাকুক। তারা চায় খালেদা ও তারেককে মাইনাস করে ড. কামাল হোসেন ও ডা. বদরুদ্দোজা চৌধুরীর হাত ধরে ক্ষমতায় যাবে। আজ শুক্রবার জাতীয় প্রেসক্লাবের সামনে বাংলাদেশ স্বাধীনতা পরিষদ আয়োজিত সমাবেশ ও মানববন্ধনে হাছান মাহমুদ এ কথা বলেন। তিনি বলেন, নির্বাচনে গেলে যেই নেতাদের জামানত থাকে না, তাঁদের হাত ধরে বিএনপির ক্ষমতায় যাওয়ার স্বপ্ন কখনোই পূরণ হবে না।